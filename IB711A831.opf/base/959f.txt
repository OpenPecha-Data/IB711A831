#/ /zhang dkon mchog dpal ba'i rnam thar bzhugs/// /oM swa sti/ bla ma dam pa zhang dkon mchog dpal 'khrungs yul ni/ ra sa 'tshal khung pa/ gdung rus zhang pa yin la/ khong
pa'i pha tshan dang / tshong 'phrang gi grub thob 'dar phya ru ba 'gras nas/ grub thob dmar gyis mthu gtang bas bla ma zhang ma gtogs pa mi rabs thams cad chad/ grub thob
bgres nas spyan long nas kyang 'tshal khung gi mda' na rgya lam yod pa la/ rgyu 'grul mdzad tsa na/ de'i thad du slebs se yang yang gsung / zhabs tog pas 'di pa 'gras pas
ngan 'dra byed pa yin 'ong bsams nas ma slebs zhus pas da ye slebs/ bzhon pa la phob gsungs nas yug re shib shib sngags bgrang rgyu mang po 'dug pa byas nas 'dong ngo
gsungs te/ bla ma zhang skyes bu dam pa 'byon par shes pa yin nam mthu ma byung gsung / sku tshe mthar phyin gyi bar du bzhugs te rnam thar zhib par ni ma thos la/ gsung
ngag gi lo rgyus kyi phyogs la/ dka' ba spyad nas bla ma bsten tshul/ /yon tan brnyes tshul/ /de las ji ltar 'phel tshul gsum las/ dang po ni sa skya

pa'i chos rgyud dri ma med pa la sngon gyi las sad pas mi phyed pa'i dad pa chen pos gsung ngag rin po che zhu bar dgongs pa la/ de tsam na chos kyi rgyal po 'phags pa nyid
bstan pa spyi dang / bye brag sa skya pa'i chos rgyud kyi bdag por bzhugs na yang bod na mi bzhugs te rgya yul du byon nas/ bod du 'byon gyin yod zer ba gsan pas sa dang
po lta bu'i spro ba skyes te/ grogs mched dge slong kun blo zer ba cig dang / gnyis pos gsung ngag rin po che zhu ba la mdo khams rtsam mdo'i bar du zhabs thang du byon/
bla ma dang 'jal bas/ khyed gnyis gang nas 'ongs/ ci la 'ongs bya ba la sogs pa'i dri ba mdzad pas/ bdag cag sa skya pa'i chos rgyud dri ma med pa la mos/ khyad par du gsung
ngag rin po che zhu ba la sa skya nas drung gi spyan sngar 'ongs pa lags thugs rjes 'dzin par zhu zhes zhus pas/ bla ma 'phags pa'i gsungs nas/ dus da lta nga'i gam
du rgya bod hor gsum gyi mi che 'bring chung gsum mang po 'ong gin 'dug ste/ chos kho na don du gnyer ba las thag ring nas 'ongs pa khyed gnyis tsam las ma byung / de bzhin
bya dgos gsungs nas shin tu mnyes/ de nas bzung ste bla ma sku ma gshegs bar du lus dang grib ma bzhin du bsten pas thun mong ma yin pa'i thugs kyi sras kyi nang nas mchog
tu gyur pa bla ma zhang dkon mchog dpal ba 'di nyid yin te/ de'ang sa skyar bzhugs pa'i tshe/ bla ma 'phags pa sku khams bsnyung ba cig byung nas/ mo rtsis la sogs nas/
ngan dogs che/ sku rim chen po dgos de'ang dbus gtsang gi chos la rdul sprugs/ mchod rten bzhengs pa/ phyag rdzas thams cad spong thag /bla ma'i dam tshig pa thams cad
tshogs nas sgrub mchod sbyin sreg brgya rtsa byed dgos zer ba la sogs pa byung ba la/ 'phags pa'i gsung gis gzhan tsho gang grub grub gyis/ dam tshig pa rnams tshogs la
sgrub mchod bya dgos gsung pa de kun zhang dkon mchog dpal sbyin sreg

byed du bcug pas sla ba 'dug gsungs/ /'di nyid shar nub la sogs pa'i chos sde'i chags sdang gis dam sel dang khengs grags la sogs pa 'jig rten chos brgyad kyi rnam gzhag spangs
pa zhig ste/ bla ma'i thugs kyi sras gcig pur gyur kyang / ku su lu phal pa'i rnam pa/ na bza' tshun chod kyang ngan pa las mi gsol bas/ 'phags pa'i gsung gis/ zhang
dkon mchog dpal 'di yang go lag re yang thad ka ri gon pas chog pa la/ mi khyu ru mi chud pa re byed kyin 'dug gsungs te/ chos brgyad kyi bya ba spangs pas rnam par thar
pa shin tu gtsang zhing chos la bsre bslad dang / rang bzo med pa bla ma brgyud pa nas brgyud pa'i drung du rim par dka' ba spyad cing / pha dang bu'i tshul du thugs kyi
sras su gyur pas byin rlabs kyi drod ma yal ba/ bla ma'i gsung dang / lag len kho na bzhin byed pas chos lugs 'dzin pa kun gyi nang nas zhang pa kho na mchog gcig pu yin
gsung / yon tan brnyes tshul la gnyis te/ lung gi yon tan ni/ de yang bla ma dang 'jal ma khad nas gzhung khrid kyi sngon 'gro btsugs te/ mdo khams nas sa skya'i bar la
lo gsum 'gor/ de'i bar la khrid rnams rdzogs par mdzad/ de nas rim gyis gzhung bshad dang / man ngag phran tshegs rnams rdzogs par gnang zhing / gzhan yang bde mchog lo nag
dril gsum/ dus kyi 'khor lo/ gsang ba 'dus pa 'phags lugs/ zhabs lugs/ sgrol ma phyi nang / gshin rje'i gshed kyi skor la sogs pa/ sa skya pa'i phag mo skor gsum/ lcags
ri mi 'da' ba'i zab chos bzhi la sogs pa/ dbang byin rlabs/ rgyud man ngag la sogs pa chos kyi rgyal po nyid la mnga' ba phal mo che gsan cing bskyed rdzogs lag len mthong
ba rgyud pa ma nyams pa/ ji lta ba bzhin thugs su chud par mdzad do/ /ting nge 'dzin dang rtogs pa'i yon tan ji ltar brnyes na/ nyin mtshan khor yug tu chos spyod

thugs dam/ gzhan don gyis dus 'da' bas go cha dang sbyor ba'i brtson 'grus phul du phyin pa mnga' ste/ nyin par phal cher bskyed rdzogs kyi ting nge 'dzin kho na lhur len cing
/ mtshan mo'i cha la phal cher gnyid la sogs pa don med kyi dus 'da' ba las mi 'dug pa la dgongs nas/ chos gsung ba dang / mgron skyong la sogs pa gzhan don rnams kyis
mtshan mo'i dus 'da' bar mdzad pas zhabs tog shin tu dka' gsung ste/ chos rje brag phug pa de nyid bla ma dam pa de nyid kyi snag dbon yin pas chung ngu na zhabs tog la
khrid/ bde bar gshegs kyi bar la nye gnas mdzad/ mgron skyong tsho nub mo mdzad pas ja 'dren pa de shin tu dka' mo cig yod gsungs/ bskyed rdzogs kyi ting nge 'dzin brtan
po mnga'/ bsams na shes pa'i mngon par shes pa mnga' bas ma 'ongs pa lung ston pa la sogs pa yod gsung / gzhan don mdzad nas ji ltar 'phel tshul ni/ dbus kyi dga' ldan du
yun ring du bzhugs/ 'gro don yang chen po byung / gdul bya dpag tu med pa smin grol gyi lam la bkod de/ khyad par du chos rje brag phug pa nyid gdul bya mchog tu gyur pa'i
las can du gzigs nas/ rten 'brel phun sum tshogs pa bsgrig pa'i phyir/ yun ring du zhabs tog la dka' ba spyod du bcug ste/ zhabs tog shin tu dka' ba ltar ston pa dang
/ bka' bkyon dang zhal nyod shin tu che ba/ khyad par du dang po chos sngon ma zhus dus ye gnang du ma 'dod/ dge bshes dang chos zhu ba mang po'i zhor byung ba rnams la
yang / bdag la yang thugs rjes 'dzin par zhu byas kyin mchod g.yog kyang byed dgos kyin yod pas/ gseb tu zhugs kyang bu tsha khyod ci byed gsung gin ye gnang du ma 'dod pas
zhuu ma nus par kho thag bcad pa las med pa la/ dus phyis bla ma dga' ldan pa kun bsod la sogs pa dang / dbus gtsang gi dge ba'i bshes gnyen bu chen bla ma mnyes po thugs
zin mang rab

cig gis bdag med ma'i byin rlabs zhu yin 'dug pas grangs ka yang ma 'grig 'dug pa la/ zhu ba po rnams la bdag gseb tu 'jug pa cig bla ma la zhu rogs byas na thugs la 'dogs
se byas pas/ khong rnams na re los kyang 'ong / nged kyi zhus pas gnang gi /khyed rang khrus gyis la nged 'di dang 'di'i bar du sdod cig zer/ de ltar byas pas las nga la
khyod 'thon gsungs nas 'ong snyam tsa na/ bu tsha khyod ci byed 'thon gsungs pa la/ grogs mched rnams kyis 'di drung gi zhabs tog gus po byed pa bla ma'i sku gsung thugs
kyi byin rlabs 'jug pa cig 'ong ba gda' lags pas/ da lan cis kyang thugs rjes 'dzin par zhu zhus pas 'o na grangs ka yang ma 'grig par 'dug pas bya dgos pa yin gsungs nas
gnang / de yan chad du nA ro pas ti lo pa bsten pa'am/ mi las mar pa bsten pa lta bu'i dka' ba spyad pas phyi nang gsang gsum gyi rten 'brel 'grig cing / snod ldan du rgyud
yongs su dag par mdzad pas/ de phyin chad nar mar chos ci zhus pa thams cad dka' ba med par gnang ste/ bla ma de la mnga' ba'i gsung ngag gis thog drangs pas bka' lung
man ngag thams cad bum pa gang byor gnang ste/ bka' thob tsam dang thob lo tsam ma yin pa'i byin rlabs kyi nyams brgyud/ mthong ba brgyud pa'i phyag len par btab pa lta
bu mthar phyin par smin par mdzad do/ /des na bla ma 'phags pa la slob ma mang du byung yang lam 'bras gzhan nas cher ma 'phel lo/ /zhang pa'i slob ma gzhan las ma 'phel/
brag phug pa kho na las mang du 'phel lo/ /dus phyis bla ma zhang de 'phags pa rin po che'i bu chen gzhan las khyad par du 'phags pa yin pas/ bla ma bdag nyid chen pos
dbus nas sa skyar gdan drangs te/ chos gdams ngag la sogs pa zhu bar bzhed pas sa skyar bzhugs shing / dgung lo drug cu re brgyad pa la gdul bya rtag 'dzin can rnams la dgongs
nas/ zla ba gsum pa'i nyi shu drug la bde bar gshegs pa'i tshul bstan

no/ /gdung zhugs la bzhu ba'i tshe/ gdung la 'jam dpal a ra pa tsa na/ spyan ras gzigs/ sgrol ma rnams kyi sku gzugs mthe bong gi tshad tsam dod cing gsal ba gsum byon pas/
skye bo rnams ngo mtshar zhing gdul bya rnams mi byed pa'i dad pa la bkod/ 'jam dpal gyi sku de drung gi slob ma khams pa dge bshes cig la mos gus kyi rten cig dgos zer
nas chos rje brag phug pas khams pa de la bskur bas/ brag phug pa'i gsung gis nga shes rab chung ba 'di des len gsungs skad/ gzhan gnyis zhang pa'i nang rten thub pa khru
gang ma cig bzhengs pa'i nang na bcug yod gsungs/ de ltar dngos dang brgyud pas sgrub rgyud kyi bstan pa spel zhing sa skya pa'i chos rgyud la sku drin che ba yin no/ /zhang
ston chos rje'i rnam par thar pa chos rje brag phug pa'i gsung rim par thos pa 'di ni/ chos 'di'i rigs su skyes pa dge slong dpal ldan gyi slob ma dag gis ngor dben
gnas tsha mo rong byang chub rdzong gi dgon par sbyar ba'i yi ge pa ni/ bsod nams dpal zhes bya bas bgyis te mthar phyin par mdzad do//

